Start, Stop, Continue, More of, Less of Wheel on tekniikka nopeisiin
(alle 25 minuuttia) retrospektiiveihin. Tiimi jakaa siinä jo tehdyt
asiat hyviin ja huonoihin neliportaisella asteikolla. Huonosti toimineet
lopetetaan (stop) tai niitä vähennetään (less of) ongelmien laadusta
riippuen. Hyvin toimineita asioita jatketaan (continue) tai niitä lisätään
tulevaisuudessa (more of).  Myös uusia asioita saatetaan ehdottaa (start).

Asiat kerätään ympyrään, joka on jaettu neljään segmenttiin (wheel), jonka
jälkeen niistä keskustellaan. Ympyrä auttaa havainnollistamaan, kuinka
hyvin esim. sprintti on kokonaisuutena sujunut.

Glad, Sad, Mad on hitaampi tekniikka; siihen tarvitaan noin tunti. Se
perustuu tunnistettujen ongelmien priorisointiin äänestämällä; listaa
ongelmista käydään retrospektiivin aikana läpi niin paljon kuin mahdollista,
ja jäljelle jääneitä ongelmia ei käsitellä.

Palautetta kerätään paperilapuilla, yksi asia per lappu. Palaute tiimin
toiminnasta voi olla positiivista (glad) tai negatiivista (sad). Lisäksi
kerätään tietoa tiimin ulkopuolisista ongelmista (mad). Kaikista lapuista,
mukaan lukien positiivisesta palautteesta, äänestetään tärkeimmät.
